---
title: A kórházi túlélést meghatározó tényezők a COVID–19-járvány 3. és 4. hulláma
  idején súlyos koronavírus-fertőzéssel intenzív osztályra felvett betegekben
authors:
- Ábel Koller
- Eszter Márkus
- Tamás Ferenci
- Gábor Nardai
date: '2023-01-01'
publishDate: '2024-01-29T15:58:19.732383Z'
publication_types:
- article-journal
publication: '*ORVOSI HETILAP*'
doi: 10.1556/650.2023.32762
abstract: 'Bevezetés: A COVID–19-pandémia során az intenzív osztályon kezelt betegek
  halálozása, bár országonként eltérő, de mindenütt drámaian nagy volt (20–60%). A
  rizikófaktorok azonosítása segítséget nyújt a betegség patomechanizmusának megértésében,
  és támpontot ad a veszélyeztetett betegek kiszűréséhez, a prognózis becsléséhez
  és esetleg a megfelelő kezelési modalitás alkalmazásához is. Célkitűzés: Intenzív
  osztályunkra felvett betegeken végzett vizsgálatunk a demográfiai és állapotsúlyossági
  faktorok elemzése mellett a kezelési modalitás változásának hatását is vizsgálta
  a súlyos állapotú fertőzött betegek kimenetelére a COVID–19-járvány 3. és 4. hullámában.
  Módszer: Retrospektív, megfigyeléses vizsgálatban rögzítettük a súlyos légzési elégtelenséggel,
  koronavírus-fertőzés miatt felvett betegeink demográfiai, klinikai, kezelési és
  kimeneteli adatait. Eredmények: Összesen 88 beteg adatait dolgoztuk fel. A betegek
  53%-a volt férfi, az életkor medián értéke 65 év, a medián BMI 29 kg/m 2 volt. Nem
  invazív lélegeztetést 81%-ban, endotrachealis intubálást 45%-ban, hasra fordítást
  59%-ban alkalmaztunk. Vazopresszor-kezelésre 44%-ban volt szükség, szekunder infekció
  36%-ban lépett fel. A túlélés 41%-os volt. A túlélési rizikófaktorokat többváltozós
  modellezéssel is vizsgáltuk. Az alacsonyabb életkor és APACHE II. pontszám mellett
  a nem diabeteses állapot járt jobb túlélési eséllyel. A járvány során a betegek
  kezelése folyamatosan változott – ennek hatásait is követtük. Igazolódott, hogy
  a kezelési protokoll változása kedvező hatással volt a túlélésre (OR = 0,18 [95%
  CI: 0,04–0,76], p = 0,01976) még az APACHE II. pontszámra, nemre, BMI-re, két társbetegségre
  és két gyógyszerre (remdesivir, tocilizumab) kontrollálva is. Következtetés: A túlélés
  tekintetében az alacsonyabb életkor és APACHE II. pontszám, illetve a diabetes hiánya
  volt kedvező tényező. A kezdeti alacsony túlélési ráta (15%) a kezelési protokoll
  változása mellett szignifikánsan emelkedett (49%). Közleményünk célja, hogy biztassunk
  minden magyar intézményt saját adatainak közlésére, és ennek jegyében kezdeményezzük
  egy hazai, szakmai adatbázis kialakítását. Orv Hetil. 2023; 164(17): 651–658.'
links:
- name: URL
  url: https://m2.mtmt.hu/api/publication/33788210
---
