---
title: Az ST-elevációval járó szívinfarktusos betegek ellátásának és prognózisának
  hosszú távú vizsgálata a Nemzeti Szívinfarktus Regiszter adatbázisában
authors:
- András Jánosi
- Tamás Ferenci
- Zsolt Piróth
- Péter Andréka
date: '2023-01-01'
publishDate: '2024-01-29T15:58:19.710108Z'
publication_types:
- article-journal
publication: '*CARDIOLOGIA HUNGARICA*'
doi: 10.26430/CHUNGARICA.2023.53.5.497
abstract: 'A Nemzeti Szívinfarktus Regiszter program országos indulását követő 9 évben
  53 982 ST-elevációval járó infarktusos (STEMI) beteg adatát rögzítették. A betegek
  80,9%-a invazív centrumba került, 68,6% primer transzporttal. A katéteres érmegnyitás
  (PCI) aránya éves bontásban 83–89% között változott. Trombolízis a betegek kevesebb,
  mint 1%-ánál történt. Az adatok nemzetközi összehasonlításakor (észt, magyar, norvég,
  svéd regiszterek) azt találták, hogy a primer PCI-re leggyakrabban Magyarországon,
  reperfúziós kezelésre (trombolízis + PCI) Svédországban került sor. A trombolízis
  gyakorisága a másik három országban (Svédország, Észtország, Norvégia) lényegesen
  nagyobb (3,2%, 12,4%, 13,2%) volt. Az életkorral korrigált 30 napos halálozás Magyarországon
  a legnagyobb (15,2%). A szerzők felhívják a figyelmet arra, hogy Magyarországon
  a vizsgált években a panaszkezdet és az érmegnyitás közötti idő (teljes iszkémiás
  idő = TIT) az optimálisnál lényegesen hosszabb, az évek során alig változott. Amennyiben
  a katéteres érmegnyitás optimális időben nem végezhető el, akkor a trombolízist
  kell végezni. Az időben alkalmazott referfúziós kezelésnek különösen azon betegeknél
  van nagy jelentősége, akiknél nagy az infarktusrizikó és a vérzési rizikó kicsi.
  A szerzők 30 399 STEMI miatt kezelt beteg adatait elemezve vizsgálták a TIT jelentőségét
  a túlélésre. Cox-regressziós elemzést alkalmaztak és megállapítják, hogy 200 percig
  a TIT nem befolyásolta a betegek túlélését, azt követően azonban – eleinte rohamosan,
  később lassulva – romlanak a betegek életkilátásai. Következtetés: a túlélési adatok
  javítása szempontjából TIT csökkentése, a reperfúziós kezelés időben történő alkalmazása
  a legfontosabb feladat. Az optimális kezelési stratégia megválasztása az érvényes
  útmutatók alapján történhet.'
links:
- name: URL
  url: https://m2.mtmt.hu/api/publication/34482874
---
